**CONTASPICCIOLI**  
**una serie di tabelle per capire quanti soldi puoi spendere**

Questa è la guida all’uso di [**Contaspiccioli**](https://contaspiccioli-v2.webflow.io/), il Google Sheet con un sacco di fogli che servono a capire quanti dei tuoi soldi puoi davvero spendere. 

**La prima cosa da fare è [aprire il template](https://docs.google.com/spreadsheets/d/1YI94mMFz5X_4zSTcbB4R-wqpQ6qp8nko_qrqJ2TyrFI/edit?usp=sharing), poi cliccare su *File* e *Crea una copia*.** Una volta che **avrai creato la tua copia del file**, potrai cominciare a compilarlo. Non modificare il file originale del template.

Prima di tutto ti mostrerò come compilarlo per come l’ho pensato io. Dopodiché, in fondo, troverai alcune note e premesse su come potresti usare Contaspiccioli. 

# **Indice** {#indice}

[**Indice**](#indice)

[**Fondamentali**](#fondamentali)

[**Foglio: Overview**](#foglio:-overview)

[1 \- Divisione Guadagni](#1---divisione-guadagni)

[2 \- Previsione saldo sul mese](#2---previsione-saldo-sul-mese)

[**Foglio: 2023**](#foglio:-2023)

[1 \- Partita IVA o stipendio](#1---partita-iva-o-stipendio)

[2 \- Partita IVA](#2---partita-iva)

[**Foglio: 2023 \- Previsionale**](#foglio:-2023---previsionale)

[1 \- Ricavi](#1---ricavi)

[2 \- Spese fisse](#2---spese-fisse)

[3 \- Spese variabili](#3---spese-variabili)

[4 \- Totali](#4---totali)

[**F.A.Q.**](#f.a.q.)

[Come posso personalizzare Contaspiccioli?](#come-posso-personalizzare-contaspiccioli?)

[**Note importanti**](#note-importanti)

# **Fondamentali** {#fondamentali}

Contaspiccioli è una serie di fogli Google Sheet. Dentro questi fogli, sono presenti delle celle da riempire manualmente e altre, invece, che si aggiorneranno automaticamente. 

Per capire come usare quali celle, ecco una piccola legenda: 

- le **celle verdi** influenzano i **calcoli presenti in tutto il file**, quindi riempile e controllale con cura; 

- le **celle rosse** influenzano i **calcoli presenti nel singolo foglio**, servono per fare simulazioni \- oppure, contengono dei testi modificabili; 

- le **celle blu** e di tutti gli altri colori sono le **celle che effettuano automaticamente dei calcoli**, non le toccare;

Infine, in questa guida passerò in rassegna i vari fogli di Contaspiccioli. In ogni foglio ci sono delle sezioni divise per numeri: **segui questi numeri** per imparare a usare Contaspiccioli. 

# **Foglio: Overview** {#foglio:-overview}

In questo foglio troverai uno strumento che ti permetterà di avere una **panoramica sulle tue previsioni di bilancio**. Inoltre, troverai alcuni grafici che si aggiorneranno automaticamente. 

## **1 \- Divisione Guadagni** {#1---divisione-guadagni}

Questa è una delle sezioni più importanti di tutto Contaspiccioli. Ogni **casella verde è associata ad una percentuale** che ti permetterà di dividere in modo diverso i tuoi soldi. Nella **cella rossa potrai inserire una cifra di prova** per simulare la divisione dei guadagni con le percentuali che hai impostato. 

Le percentuali da impostare sono le seguenti: 

- **guadagni**: è la percentuale di denaro per ogni tuo ricavo che **sarà calcolata come effettivamente spendibile** \- in breve, è la percentuale di soldi che vuoi tenerti in tasca; 

- **risparmi**: è la percentuale di denaro per ogni tuo ricavo che **viene messa da parte come risparmi**, fondo di emergenza o cassa di risparmio \- io, per esempio, ho un conto separato dove ogni mese verso automaticamente una cifra dal mio conto principale per metterla da parte. 

- **investimenti**: è la percentuale di denaro per ogni tuo ricavo che **viene messa da parte per essere investita** \- gli investimenti sono sempre un rischio, io per esempio considero questa percentuale come se fosse una spesa, perché non è detto che il denaro investito mi tornerà indietro. 

Ognuno gestisce queste percentuali come meglio crede. Quindi, ti consiglio di fare un po’ di prove e trovare il tuo bilanciamento. 

## **2 \- Previsione saldo sul mese** {#2---previsione-saldo-sul-mese}

In questo foglio troverai uno strumento che, dopo aver compilato il resto di Contaspiccioli, ti permetterà di **avere una panoramica automatica su un dato mese dell’anno**. Ti basta **selezionare un mese nel menù a tendina nella cella rossa** per generare automaticamente delle previsioni divise in varie categorie. 

# **Foglio: 2023** {#foglio:-2023}

In questo foglio troverai uno strumento per impostare la tua principale fonte di ricavi. Oltre che elencare le diverse entrate, qualora tu fossi una partita IVA, questo strumento ti permetterà di calcolare automaticamente le tasse che devi pagare per ogni fattura che emetti, e ti indicherà automaticamente quanto mettere da parte per pagare puntualmente le tasse. 

**NOTA IMPORTANTE**: Al momento, **il calcolo automatico delle tasse in Contaspiccioli funziona soltanto per le partite IVA a regime forfettario**. Le formule necessarie a calcolare automaticamente anche il regime ordinario non sono presenti: puoi aspettare che le crei, oppure crearle tu\! (se lo fai, scrivimi, così le possiamo rendere pubbliche\!)

## **1 \- Partita IVA o stipendio** {#1---partita-iva-o-stipendio}

In questa sezione dovrai indicare il modo in cui funzionano i tuoi ricavi. 

Scegli dal menù a tendina una delle tre opzioni e segui le relative istruzioni: 

- **Ho la partita IVA, con regime forfettario:**  
  Se hai la partita IVA con regime forfettario, nella tabella a destra (l’unica rimasta non rossa) indica la tua aliquota fiscale, il tuo coefficiente di redditività e le tasse associate al tuo codice ATECO. Dovresti conoscerle, altrimenti le puoi scoprire [cercando su Google](https://codiceateco.it/) il tuo codice ATECO. 

  Dopodiché, passa alla sezione *2 \- Partita IVA*. 

- **Non ho la partita IVA, ricevo uno stipendio regolare (ogni busta paga è leggermente diversa dalla precedente, ma l’importante qui è indicare una media realistica):**  
  Se hai scelto questa opzione, indica nella tabella a destra (l’unica rimasta non rossa) il tuo stipendio netto medio. Di mese in mese lo stipendio esatto potrà variare un po’, l’importante però è avere un’indicazione realistica. Dopo aver inserito il tuo stipendio medio, passa al foglio *2023 \- Previsionale*. 

  **NOTA:** Dopo aver ricevuto lo stipendio, puoi sempre cancellare la formula presente nella cella del foglio *2023 \- Previsionale* e sostituirla con la cifra esatta della tua busta paga. Se lo fai, ricordati che dovrai ripristinare la formula (puoi copiarla dal template) per riportare Contaspiccioli alle sue funzioni originali. 

- **Non ho la partita IVA, svolgo lavori occasionali (in ritenuta d’acconto o attraverso la cessione di diritti d’autore, per esempio):**  
  Se hai scelto questa opzione, puoi saltare interamente questo foglio e passare direttamente a *2023 \- Previsionale*. 

## **2 \- Partita IVA** {#2---partita-iva}

Se hai la partita IVA, ora è il momento di **compilare la tabella delle tue fatture**. Prima di tutto, imposta i nomi delle tue principali categorie di clienti nella sezione *Categorie fatture*. Non inserire i nomi dei clienti, ci sarà spazio per farlo dopo. 

Passiamo alla tabella delle fatture. Questa tabella è il tuo **principale strumento di controllo per le tue fatture e per il conteggio delle tasse ad esse collegate, quindi mantienilo aggiornato**. Compila questa tabella così, partendo dalla colonna più a sinistra a quella più a destra: 

- **Cliente**: inserisci i nomi dei clienti relativi alle fatture; 

- **Progetto**: inserisci l’oggetto della fattura; \+

- **Categoria**: scegli una delle categorie che hai impostato in precedenza; 

- **Numero**: inserisci il numero della fattura, così da non fare confusione; 

- **Data fattura**: inserisci la data di emissione della fattura; 

- **Data pagamento**: inserisci la data stimata di pagamento \- di solito le fatture vengono pagate a 30 o 60 giorni dalla fine del mese di emissione della fattura \- la data inserita in questa colonna indicherà il mese dell’anno in cui inserire questo ricavo nella tabella previsionale \- mi raccomando, non ti preoccupare troppo nel fare le stime \- quando riceverai il pagamento potrai inserire la data precisa del saldo; 

- **Mese pagamento**: è una colonna funzionale, si compilerà da sola;

- **Compenso**: inserisci il compenso pattuito; 

**Il resto delle colonne di questa tabella si compileranno da sole.** Qui troverai le cifre relative alle tasse che devi pagare su ogni fattura, sulla base dei dati fiscali che hai impostato in alto. 

Se aggiungi righe a questa tabelle e le celle blu con i calcoli automatici non si aggiornano, copia le formule dalle vecchie celle blu alle nuove celle blu. 

Poco più in basso, c’è un’altra piccola tabella relativa alle tasse da pagare nel 2022\. Inserisci il **quantitativo totale di tasse che devi pagare e l’anticipo che hai già pagato**. 

# **Foglio: 2023 \- Previsionale** {#foglio:-2023---previsionale}

In questo foglio troverai il cuore pulsante di Contaspiccioli. In queste tabelle **inserirai i tuoi ricavi, le tue spese fisse e le tue spese variabili**. Grazie a queste informazioni, questa tabella ti indicherà quanti soldi entreranno e usciranno dalle tue tasche, e quando lo faranno.

Una nota fondamentale: nel caso di questa tabella, il nostro obiettivo è scoprire quando i soldi entrano ed escono dal tuo conto \- per questo motivo, **è fondamentale inserire ricavi e spese nella colonna del mese in cui sono state effettuate le transazioni**. 

Se devi inserire il ricavo di un lavoro occasionale nella tabella dei ricavi, inseriscilo nel mese in cui prevedi che il tuo compenso sarà bonificato. Se devi inserire l’abbonamento annuale della palestra nella tabella delle spese fisse, inseriscilo nella colonna del mese in cui lo pagherai. 

## **1 \- Ricavi**  {#1---ricavi}

In questa sezione inserirai i tuoi ricavi. Le **caselle blu si compileranno automaticamente** sulla base delle informazioni che hai inserito nel foglio *2023*. Inoltre, molti dei nomi di intestazione delle righe sono dei segnaposto. Se le caselle relative sono rosse, puoi sostituire le diciture con ciò che preferisci.

Prima di tutto, 

- **Colonna Eredità**: in questa colonna, alla riga *Conto in banca* inserisci quanti soldi hai sul tuo conto in banca nel momento in cui inizierai ad usare Contaspiccioli \- questa informazione è necessaria per permettere di calcolare quanti soldi avrai effettivamente sul tuo conto in banca.

Dopodiché, passiamo alle righe: 

- **Lavoro principale, secondario e cliente occasionale**:  
  * **se sei una partita IVA, con regime forfettario**: sono le tre righe che corrisponderanno alle 3 categorie di ricavi che hai indicato nel foglio *2023*, le caselle relative si riempiranno automaticamente; 

  * **se non hai la partita IVA ma ricevi uno stipendio regolare**: la prima riga riporterà per ogni mese la somma che hai indicato come stipendio medio nel foglio *2023* \- le altre due righe le puoi eliminare; 

  * **se non hai la partita IVA e svolgi lavori occasionali**: visto che i tuoi ricavi non sono prevedibili, queste righe saranno inutili \- puoi cancellarle e inserire di volta in volta, su una nuova riga, i ricavi che riceverai dalle tue prestazioni. 

Un consiglio. Spesso divido le spese con i miei amici con **Splitwise** (o app simili). In questi casi, segno tra le spese la spesa intera che ho pagato io (non divisa), dopodiché nella sezione *Ricavi* inserisco una riga *Prestiti* dove indico quanti soldi mi vengono restituiti dagli amici. Così facendo, sebbene la spesa sia inizialmente divisa, prenderemo nota di quando avremo effettuato la spesa intera e di quando il prestito fatto agli amici sarà restituito. 

## **2 \- Spese fisse** {#2---spese-fisse}

In questa tabella inserirai **tutte le spese fisse e largamente prevedibili della tua vita**. Affitto, mutuo, palestra, psicologo… aggiungi una riga finché non le hai indicate tutte. 

Ricordati di **segnare correttamente la cifra da pagare nel mese in cui uscirà effettivamente dal tuo conto**. 

Inoltre, in questa tabella troverai anche alcune righe dedicate al pagamento delle tasse e al denaro da accantonare per la cassa di risparmio e per gli investimenti. Le prime 3 righe (*IVA 2022*, *Anticipo IVA 2023*, *Risparmi per IVA 2023*) riportano, partendo dai dati che hai fornito nel foglio *2023*, quanto e quando dovrai pagare le diverse tasse relative alla partita IVA. Queste spese sono segnate a **giugno** (pagamento IVA anno precedente \+ anticipo sull’anno), a **novembre** (secondo anticipo IVA sull’anno) e poi a **dicembre** (risparmi che dovresti tenere da parte per pagare le tasse del 2023 \- gli anticipi che hai già versato). 

Qualora decidessi di pagare le tue tasse a rate, aggiungi una riga relativa alle rate e sistema la formula nella cella automatica (per esempio, potresti dividere il totale delle tasse calcolate per il numero di rate in cui le pagherai.

La formula potrebbe trasformarsi da: 

\=IF('2023'\!$C$8\="Ho la partita IVA, con regime forfettario."; ('2023'\!E35\-'2023'\!E36); "")

A:

\=IF('2023'\!$C$8\="Ho la partita IVA, con regime forfettario."; ('2023'\!E35\-'2023'\!E36)/NUMERORATE; "")

Qui ti basterà sostituire NUMERORATE con il numero (indicato in cifre) delle rate. Dopodiché, crea una nuova riga e aggiungi la cifra che pagherai per tutti i mesi della rateizzazione.

Le successive 2 righe (*Investimenti* e *Cassa di risparmio*) riportano invece la percentuale sul mese dei tuoi ricavi dedicata a queste due voci, e sono influenzate dalle percentuali che hai inserito nel foglio *Overview*. 

## **3 \- Spese variabili** {#3---spese-variabili}

In questa tabella, invece, **inserirai le spese variabili della tua vita**. Gli acquisti di media entità (attrezzatura, regali, prodotti culturali), eventuali abbonamenti o pagamenti periodici che effettui. Questa tabella è quella che andrà aggiornata più spesso: **io ci dedico 1 ora alla settimana**, mettendo a paragone la lista delle transazioni della mia carta con le spese che ho annotato (questo vale per me, che faccio il 99% delle mie spese attraverso una carta). 

Le due righe iniziali (*Spese generali*, *Carta di credito*) ci permetteranno di rendere l’annotazione di queste spese un po’ più agile. Ci sono moltissime spese quotidiane di cui è difficile tenere traccia (spesa al supermercato, pranzi, cene, birra, eccetera). **L’imprevedibilità di queste spese mi rendeva difficile riuscire a prevedere davvero quanti soldi avrei avuto sul conto in banca**. 

Per ovviare a questo problema, ho adottato questo metodo: 

1) ho creato una **carta di debito virtuale** (io uso Revolut) a costo zero;

2) l’ho aggiunta al mio **Apple Pay** (per rendere il suo uso quanto più abituale possibile);

3) ho caricato sulla carta **una somme equivalente alla mia previsione di spesa media mensile** (nel mio caso ho iniziato con 400€, mese dopo mese è possibile fare una previsione più precisa);

4) ho iniziato a **usare esclusivamente quella carta** per pagare ogni tipo di spesa quotidiana;

5) se finisci i soldi, ne carichi altri dal tuo conto principale e incrementi la spesa sul previsionale \- per esempio, se a gennaio 2023 prevedevo di spendere 400€ per questa voce e mi sono poi ritrovato a spenderne 600€, allora **basterà aggiungere \+200€** alla voce ‘Spese generali’ per il mese di gennaio, arrivando a un totale di 600€; 

6) a fine mese, è possibile **passare in rassegna le transazioni per “stornare” tutte quelle che in realtà non sono spese quotidiane** \- per esempio, a gennaio ho caricato 600€ sulla carta, ma ho usato la carta per l’acquisto di un mobile da 50€ (fuori dalle spese quotidiane) \- quello che farò a fine mese sarà sottrarre 50€ dalla casella *Spese generali* (arrivando a 550€) e aggiungerò una nuova riga esclusivamente dedicata all’acquisto del mobile, dove segnerò la spesa di 50€; 

7) se a fine mese hai risparmiato dei soldi sulla tua previsione, diventeranno semplicemente un credito per il mese successivo (posticipando così la necessità di fare un’ulteriore ricarica oltre a quella già prevista). 

Nella riga *Carta di credito*, invece, potrai inserire la somma di tutte le spese mensilmente svolte con la carta di credito. Puoi trovare la lista delle tue transazioni con la carta di credito e il debito che dovrai pagare sulla piattaforma online della tua banca.

Attenzione a due cose: per prima cosa, spesso **le carte di credito addebitano la somma che avete speso alla metà del mese successivo alle spese** (se a gennaio avete spese 100€ con la carta di credito, vi verranno addebitati il 15 febbraio, quindi questa spesa sarà da annotare su febbraio).

Poi, spesso la carta di debito virtuale sarà ricaricata attraverso una carta di credito: se avete ricaricato 600€ sulla vostra carta di debito virtuale con la vostra carta di credito, e a fine mese la vostra carta di credito vi restituisce spese per 700€ significa che dovrete segnarne solo 100€, perché gli altri 600€ sono già annotati sulla riga *Spese generali*. 

## **4 \- Totali** {#4---totali}

Nelle ultime righe della tabella, troverete i totali di tutti questi calcoli. 

- **Totale**: la somma delle spese variabili, mese per mese; 

- **Totale costi**: la somma delle spese fisse e delle spese variabili, mese per mese; 

- **Ricavi spendibili**: quanti dei vostri ricavi potete effettivamente spendere per pagare le vostre spese, sulla base delle percentuale che avete impostate nel foglio *Overview*; 

- **Totale**: i vostri ricavi spendibili \- il totale delle vostre spese, mese per mese \- se è verde significa che siete in attivo (sul mese), se è rosso che siete in negativo (sul mese); 

Nell’ultima tabella, *Previsione saldo banca*, **troverete la previsione mese per mese di quanti soldi avrete sul vostro conto in banca**, tenendo conto dei soldi che avevate già sul conto, delle spese che avete annotato e delle previsioni di tasse che sono state formulate. 

Nella casella più a destra della tabella ***Previsione saldo banca*** sarà riportato “l’utile” previsto sull’anno. 

# **F.A.Q.** {#f.a.q.}

Contaspiccioli è un progetto amatoriale, open source e totalmente personalizzabile. Per questo motivo, inizio a rispondere a qualche domanda che mi immagino possa essere fatta. 

## **Come posso personalizzare Contaspiccioli?** {#come-posso-personalizzare-contaspiccioli?}

Contaspiccioli è un file Google Sheet, l’applicazione di Google per creare dei fogli di calcolo in cloud.

Per personalizzare Contaspiccioli basta modificare il file: puoi farlo attraverso degli interventi di formattazione oppure modificando le formule che permettono ad alcune celle di funzionare in modo automatico.

Per visualizzare le formule, ti basta cliccare due volte sulle celle (in particolare quelle blu e quelle rosse). Per intervenire sulle formule, puoi attingere alle antiche conoscenze™ di Excel, oppure dare un’occhiata alla [documentazione di Google Sheet](https://support.google.com/docs/table/25273?hl=it). Se sei in particolare difficoltà, puoi scrivermi una mail.

**NOTA IMPORTANTE**: Alcune funzioni fondamentali di Contaspiccioli si basano su un foglio nascosto nel file chiamato *Database*. Puoi visualizzarlo cliccando in alto su *Visualizza* e poi *Fogli nascosti*. Puoi modificare questo foglio per personalizzare Contaspiccioli, ma fai attenzione a non rompere le formule. Ricordati che puoi ripristinare delle versioni precedenti del documento con Google Sheet. 

## **Contaspiccioli sembra rotto, cosa posso fare?** 

Contaspiccioli è un foglio Google Sheet pieno di formule, per questo motivo è necessario trattarlo con cura.

Se alcune delle celle automatiche restituiscono errori o risultati non corretti, prova a fare doppio clic sulla cella incriminata e verifica che la formula ad essa associata funzioni ancora correttamente \- altrimenti, correggila. Se non sai come correggerla, puoi recuperare la formula dal template originale oppure scrivermi una mail. 

## **Ho trovato un errore in Contaspiccioli / credo manchi qualcosa in Contaspiccioli, che faccio?** 

[Scrivimi una mail](mailto:federiconejrotti@gmail.com)\!

## **Non ti conosco, perché dovrei contare i miei soldi su un file creato da te?**

Ottimo punto. Prima di tutto, creando una copia del template originale, creerai una nuova copia del file che sarà visibile e modificabile soltanto da te. Io non avrò modo di accedere in nessun modo alla nuova copia del file, a meno che tu non mi inviti a collaborare al file inserendo il mio indirizzo email.

Un appunto fondamentale: questo file sarà ospitato dallo spazio di archiviazione associato al tuo indirizzo Gmail \- assicurati che la password del tuo account Gmail sia sicura. Magari, prova a usare servizi come [HaveIBeenPwned](https://haveibeenpwned.com/) per verificare che la tua mail non sia finita in qualche leak di dati personali.

Se vuoi sciogliere ogni dubbio, puoi creare una copia di Contaspiccioli e poi cliccare su File, poi su Scarica, e usarlo in locale, anziché online.

## **Ho la partita IVA, ma con regime ordinario. Posso usare Contaspiccioli?**

Al momento, **il calcolo automatico delle tasse in Contaspiccioli funziona soltanto per le partite IVA a regime forfettario**. Le formule necessarie a calcolare automaticamente anche il regime ordinario non sono presenti: puoi aspettare che le crei, oppure crearle tu\! (se lo fai, scrivimi, così le possiamo rendere pubbliche\!)

Ricordati che Contaspiccioli è pensato per essere una base di partenza. Puoi usarlo per creare la tua personale versione di Contaspiccioli con il calcolo automatico delle tasse del regime ordinario integrate.

# **Note importanti** {#note-importanti}

- Ricorda, ognuno conta i soldi a modo proprio: modifica le tabelle e le formule a tuo piacimento \- queste ultime le puoi visualizzare facendo doppio clic sulle celle rosse, verdi e blu; 

- Per tenere bene i conti dovrai aggiungere molte righe: assicurati di farlo in modo corretto (tasto destro sulla riga dopo la quale vuoi aggiungerne una, e clicca su Inserisci una riga;

- Dopo aver aggiunto le righe, assicurati che le formule sulle celle dei totali includano tutte le righe \- in caso contrario modifica le formule per includere tutte le righe. 

